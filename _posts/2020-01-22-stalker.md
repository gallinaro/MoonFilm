---
date: 2020-01-22 19:24:59
layout: post
title: Stalker
subtitle: "«La debolezza è potenza, e la forza è niente. Quando l'uomo nasce è
  debole e duttile, quando muore è forte e rigido, così come l'albero: mentre
  cresce è tenero e flessibile, e quando è duro e secco, muore. Rigidità e forza
  sono compagne della morte, debolezza e flessibilità esprimono la freschezza
  dell'esistenza.»"
description: «"La Zona è tutto quello che ho... la sola cosa che mi è rimasta"»
image: /assets/img/uploads/Stalker.jpg
optimized_image: /assets/img/uploads/Stalker.jpg
category: film
tags:
  - russo
  - fantascienza
  - drammatico
  - Tarkovskij
author: Gally4
paginate: false
---
![](/assets/img/uploads/stalker locandina.jpg)


# Trama

Un intellettuale e uno scienziato, rispettivamente chiamati "Scrittore" e "Professore", si avventurano nella "Zona", un territorio rurale desolato e in rovina, dove le normali leggi naturali sono sovvertite per cause ignote. Isolata da un cordone di sicurezza governativo, in cui gli stessi militari non osano avventurarsi, si vocifera vi sia una stanza nella quale si possano avverare i «desideri più intimi e segreti». È questo il luogo che i due uomini vogliono raggiungere e per affrontare incolumi il cammino, si avvalgono di uno "Stalker", una guida illegale esperta del territorio.

Dopo aver forzato un posto di blocco ed avere eluso una pattuglia, il film muta da un mesto seppiato al colore. Lo Stalker condurrà il gruppo su un carrello ferroviario in un percorso lungo e monotono in campagna e poi a piedi, nel cuore della Zona, nel continuo sforzo di riconoscere e superare insidie misteriose ed evitare le più pericolose. La guida intima di seguire fedelmente le sue istruzioni se vogliono sopravvivere, ma, a dispetto di quanto afferma e del dissesto ambientale, la Zona si mantiene sostanzialmente tranquilla, come in bonaccia, rispetto alle tremende evocazioni dello Stalker. Mentre lo Scrittore ostenta scetticismo verso i timori dello Stalker, il Professore, al contrario, cerca di attenersi alle indicazioni. Questo dissidio contribuisce alla suspense: i personaggi sembrano credere, chi più chi meno, all'incombenza di tremendi stravolgimenti dei manufatti o dello spazio. Una carcassa di carro armato fa intendere che una precedente azione militare sia stata un disastro.

I criteri di avanzamento dello Stalker restano misteriosi: si avvale del lancio di dadi collegati a strisce per sondare la percorribilità di un luogo; l'avanzamento deve avvenire un uomo per volta, tuttavia in alcuni luoghi si può sostare e conversare insieme; non si può accedere direttamente all'edificio contenente la stanza - un tentativo è fatto da uno dei viandanti ma qualcosa cambia nel vento ed egli torna dopo avere percorso circa metà dei trenta o cinquanta metri che lo separavano dalla stanza - bensì percorrendo una spirale.

Gran parte del film è centrato sulla descrizione e il confronto tra le personalità dei tre uomini, e sulle discussioni filosofiche tra lo Scrittore e il Professore, sui motivi che li conducono alla ricerca della misteriosa stanza: lo Scrittore teme di perdere la sua ispirazione e vuole recuperarla, mentre il Professore desidera vincere un Nobel.

Lo Stalker non l'ha mai visitata, ma non sembra allettato dal pensiero di realizzare i suoi desideri. Ciò che la guida conosce gli è stato confidato da un altro stalker suo mentore, soprannominato Il Porcospino, personaggio enigmatico, suicidatosi tempo prima e citato più volte. Lo Scrittore comprenderà il motivo del suo gesto. Il Porcospino decise di entrare nella stanza per resuscitare il fratello, morto nel "tritacarne", il passaggio più difficile e letale della Zona, ma la stanza, che avvera i desideri più veri e profondi, gli donò invece un'inaspettata ricchezza. Preso atto che nel profondo del suo animo tale brama era più forte del desiderio di riportare in vita il fratello, il Porcospino si era suicidato.

Una surreale conversazione telefonica all'interno di un edificio fatiscente, tra il Professore e un suo collega, rivela le sue vere intenzioni: ha una mini bomba atomica, trafugata dal laboratorio dove lavora, che mette a punto una volta giunti alla soglia della stanza, con l'intenzione di distruggerla, per prevenire l'uso indiscriminato dei suoi poteri. Tale rivelazione porta ad una discussione con gli altri due. Lo Stalker si dispera, supplica lo scienziato dicendo che la Zona è la sua unica risorsa e alla fine il Professore rinuncia, abbandonando l'ordigno smontato in un rivolo d'acqua. Dall'interno della stanza, la macchina da presa inquadra gli uomini seduti davanti all'ingresso con lo sguardo incerto rivolto verso la stessa, senza chiarire se vi entreranno o meno.

La scena successiva, di nuovo in bianco e nero, mostra il terzetto riunito al bar dove lo Stalker era stato ingaggiato. La guida si congeda e viene accompagnata a casa dalla moglie e dalla figlia, una bambina paralitica per effetto delle mutazioni indotte dalla Zona. Il film si conclude con una scena ancora a colori con la bambina sola, seduta ad un tavolo di cucina. Dopo aver recitato una poesia, ella sposta con lo sguardo alcuni bicchieri sul bordo del tavolo; il rumore e le vibrazioni di un treno in avvicinamento scuotono sempre più i bicchieri.


