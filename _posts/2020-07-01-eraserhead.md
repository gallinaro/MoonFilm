---
date: 2020-06-10 19:22:00
layout: post
title: Eraserhead
subtitle: "\"In Heaven, Everything Is Fine. You've Got Your Good Things, And
  I've Got Mine.\""
description: "\"In Heaven, Everything Is Fine. You've Got Your Good Things, And
  I've Got Mine.\""
image: /assets/img/uploads/eraserhead.jpg
optimized_image: /assets/img/uploads/eraserhead.jpg
category: film
tags:
  - horror
  - grottesco
  - psicologico
  - David Lynch
author: Gally4
paginate: false
---
![](/assets/img/uploads/Eraserhead-locandina.jpg)

# Trama	

All'inizio del film, un misterioso essere sfigurato attiva delle leve in una casupola situata su un pianeta.

In una città tetra e industriale, il tipografo in ferie Henry Spencer torna al suo squallido appartamento quando riceve dalla vicina di casa la notizia di essere stato invitato da una ragazza, Mary X, con cui Henry ha avuto in precedenza una relazione.

Arrivato a casa di Mary, Henry conosce in un'atmosfera surreale sua madre, sua nonna e il padre, Bill. Il giovane ha tuttavia l'impressione che gli nascondano qualcosa di importante. Invitato a cena, Henry viene esortato da Bill a tagliare la carne, dei polli sintetici minuscoli. Henry prova a cominciare, ma improvvisamente il pollo inizia a muoversi e dal taglio inizia a colare del sangue, mentre i componenti della famiglia mostrano tutti comportamenti anomali. Preso in disparte dalla madre di Mary, Henry viene interrogato sui rapporti sessuali che ha avuto con la ragazza. Henry prova a balbettare qualche scusa, ma viene informato della nascita di un bambino nato dall'unione e scopre di doversi sposare al più presto con Mary.

Pochi giorni dopo il matrimonio, Mary vive con Henry nel suo appartamento. Con loro si trova il bambino, che però è talmente deforme da non sembrare neanche lontanamente umano. Il figlio inoltre non fa che piangere ininterrottamente, e una sera Mary, stanca e stressata, abbandona Henry con l'essere.

Da quel momento per Henry inizia un vero e proprio incubo: costretto ad ascoltare ininterrottamente il pianto del figlio, egli non può uscire di casa per via della malattia del bambino. Ogni notte inoltre sogna una figura femminile, dalle guance gonfie, che sorridendo schiaccia ballando dei vermi, simili a spermatozoi.

Un giorno Henry riceve la visita dell'avvenente vicina, che lo provoca sensualmente. I due quindi finiscono per fare l'amore nel letto dell'appartamento di Henry che si è trasformato in una vasca, sprofondando in un liquido lattiginoso.

Quella notte Henry ha un incubo più surreale del solito: egli vede la figura femminile dei suoi sogni che canta una canzone, In Heaven. Terminato il pezzo, la figura si avvicina ad Henry, ma con un lampo la donna scompare e al suo posto appare l'essere sfigurato comparso all'inizio del film. In quel momento entra in scena anche una pianta, che inizia misteriosamente a sgorgare sangue, Contemporaneamente, la testa di Henry si stacca dal corpo e al suo posto spunta quella del figlio mutante. La testa di Henry precipita invece in uno sperduto villaggio, dove viene raccolta da un bambino che la porta ad una fabbrica, dove viene usata per produrre gomme per matite.

Una volta sveglio, Henry prova a bussare alla porta della vicina, ma lei non c'è. In quel momento il piccolo mutante emette degli strani versi, simili a risate, come se si stesse burlando di lui. Poco dopo, lei rientra nel proprio appartamento in compagnia di un altro uomo. Henry, spettatore della scena, rimane profondamente scosso e rivolge la propria disperazione nei confronti del figlio, uccidendolo.








